[
  {
    "title": "האם לשמוח שבטורנדו בארהב נהרגו רק גויים?",
    "promo": "מה צריך להיות היחס שלנו כאנשים דתיים לסופת הטורנדו שהיתה באוקלהומה, ששם נהרגו גויים בלי יהודים? האם צריך לשמוח או לא?.",
    "fullquestion": "שלום הרב, מה צריך להיות היחס שלנו כאנשים דתיים לסופת הטורנדו שהיתה באוקלהומה, ששם נהרגו גויים בלי יהודים?\nהשאלה שלי היא האם צריך להיות בשמחה בגלל כך או בעצב? האם יש הבדל שנהרגו רק גויים או יהודים (במילים אחרות, אם היו מתים יהודים מה היה צריך לעשות)?\nוהחלק השני לשאלה, את הסופה הזאת עשה בורא העולם, והשאלה היא למה.\nתודה מראש!",
    "answer": "'טוב ד' לכל ורחמיו על כל מעשיו', ולפיכך כל ירא שמים צריך לכאוב את צער הבריאה באשר היא. ובייחוד שכאן מדובר בבני אדם בעלי צלם אלהים, גויים ישרים וטובים שאינם מצירים לאיש, כדברי רבי עקיבא 'חביב אדם שנברא בצלם, חיבה יתירה נודעת לו שנברא בצלם', ובאר התוס' יום טוב שבכל אדם הדברים אמורים (יש שפירשו אחרת עיין שם בתו'ס יום טוב הארוך).\nכאבם של ילדים הקרבים למותם, נשים וגברים, נמצא בנפש היהודית ומתעורר בבריאות נפשית לעומת הטרגדיה הזו.\nודאי אם היו מתים יהודים היה צד נוסף ומהותי של צער, על עם ד' שנפלו, הן מצד הצער הטבעי על היותם חלק מהאומה, הן מצד היותם חלק מהסגולה האלוקית ואבדנם ממעיט את הופעת השכינה בעולם. אולם גם ללא היות האדם יהודי, יש בו ערך גדול ואיבודו הוא דבר מצער מאד.\nאיננו יודעים דרכו המדוייקת של ריבונו של עולם בכל מאורע, אלא יש בנו אמון כלפי שמיא ש'כל מאי דעביד רחמנא לטב עביד', וסוף הכל לאור וליושר.\nיש ערך לכלול בברכת החולים בשבת בקריאת התורה, את השם הכללי של נפגעי הרעש בארצות הברית.\nאולם במקביל לכך יש לזכור שבכל יום רבים רבים מתים בעולם השלישי בדרכים שונות, חלקם הגדול בידי אדם על לא עוול בכפם, ועלינו לזכור זאת ולכאוב זאת, על אף שאינם מקבלים חשיפה וקולם אינו נשמע בשל העוני בארצם.\nובתיקון עולם במלכות ד' בקומת מלכות ישראל בארצו, יתעדן העולם כולו וימעטו הזוועות הן בידי אדם הן בידי שמים.",
    "tags": ["גויים"],
    "answered": true,
    "id": "vw3l5knyp"
  }
]
